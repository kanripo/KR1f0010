# -*- mode: mandoku-view -*-
#+TITLE: 孝經集傳
#+DATE: 2015-09-23 09:40:48
#+PROPERTY: JUAN 0
<pb:KR1f0010_WYG_000-1a>¶
欽定四庫全書　　　　經部六¶
　孝經集傳　　　　　　孝經類¶
　　提要¶
　　　　(臣/)等謹案孝經集傳四卷明黄道周撰道周¶
　　　　有三易洞璣别著録是書作於廷杖下獄之¶
　　　　時其作書之㫖見於門人所筆記者曰孝經¶
　　　　自不毁傷其身以不毁傷天下不惡慢一人¶
　　　　以至享祀上帝真覺良知良能塞天塞地又¶
<pb:KR1f0010_WYG_000-1b>¶
　　　　曰孝經有五大義本性立敎因心為治令人¶
　　　　知非孝無敎非性無道為聖賢學問根本一¶
　　　　也約敎於禮約禮於敬敬以致中孝以導和¶
　　　　為帝王致治淵源二也則天因地常以地道¶
　　　　自處履順行讓使天下銷其戾心覺五刑五¶
　　　　兵無得力處為古今治亂淵源三也反文尚¶
　　　　質以夏商之道救周四也闢楊誅墨使佛老¶
　　　　之道不得亂常五也以是五者别其章分然¶
<pb:KR1f0010_WYG_000-2a>¶
　　　　後以禮記諸篇條貫麗之今自序中所謂五¶
　　　　微義十二著義者不出於此實一書之綱宗¶
　　　　也然其初説以引詩數處各為下章如中庸¶
　　　　尚絅章今則仍附於各章之後葢亦自知其¶
　　　　説之不安又其初欲先明篇章次論孝敬淵¶
　　　　源三論反文歸質似欲自立名目如大學衍¶
　　　　義之體今本則仍依經文次第而雜引經記¶
　　　　以證之亦與初例不同昔朱子作刋誤後序¶
<pb:KR1f0010_WYG_000-2b>¶
　　　　曰欲掇取他書之言可發此經之㫖者别為¶
　　　　外傳顧未敢耳道周此書實本朱子之志而¶
　　　　其推闡演繹致為精深其所自為注文體亦¶
　　　　倣周秦古書無學究章比字櫛之習葢劉敞¶
　　　　春秋傳之亞沈珩曰其引儀禮二戴記及子¶
　　　　思孟子之言謂之大傳經傳各條之下先生¶
　　　　以窮理所得暢厥發明謂之小傳起草於崇¶
　　　　禎戊寅卒業於癸未釐然大成非若紫陽儀¶
<pb:KR1f0010_WYG_000-3a>¶
　　　　禮猶有餘憾陳有度曰孝經集傳以一部禮¶
　　　　記為義疏以孟子七篇為導引非鄭孔所能¶
　　　　明邢朱所逮喻雖推許太過然發明經義較¶
　　　　他家實為深切平生大節亦無愧於此書尤¶
　　　　非他家之託諸空談者比矣乾隆四十五年¶
　　　　四月恭校上¶
　　　　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　　　　總　校　官　(臣/)　陸　費　墀¶
<pb:KR1f0010_WYG_000-4a>¶
孝經集傳原序¶
臣觀孝經者道徳之淵源治化之綱領也六經之本皆¶
出孝經而小戴四十九篇大戴三十六篇儀禮十七篇¶
皆為孝經疏義葢當時師偃商參之徒習觀夫子之行¶
事誦其遺言尊聞行知萃為禮論而其至要所在備於¶
孝經觀戴記所稱君子之教也及送終時思之類多繹¶
孝經者葢孝為教本禮所由生語孝必本敬本敬則禮¶
從此起非必禮記初為孝經之傳註也臣繹孝經㣲義¶
<pb:KR1f0010_WYG_000-4b>¶
有五著義十二㣲義五者因性明教一也追文反質二¶
也貴道徳而賤兵刑三也定辟異端四也韋布而享祀¶
五也此五者皆先聖所未著而夫子獨著之其文甚㣲十¶
二著者郊廟明堂釋奠齒胄養老耕耤冠昏朝聘䘮祭¶
鄉飲酒是也著是十七者以治天下選士不與焉而士¶
出其中矣天下休明聖主尊經循是而行之五帝三王¶
之治猶可以復也¶

